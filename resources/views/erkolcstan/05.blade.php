<ol>
    <li>
        Szülőmodellek a Bibliában
    </li>
</ol>
<p>
    Ábrahám egyénisége a gyermekéhez való viszonyban tükröződik: tudatosítja, hogy Izsák Istentől adatott neki, tehát Istennek kell nevelnie és ha kell, visszaadnia is.
</p>
<p>
    Hanna szégyenét, a meddőséget elveszi ugyan az Úr Sámuellel, de a jel szerű születés egyértelművé teszi, hogy ő az Úrnak szentelt gyermek, ezért küldetése szerint kell nevelkednie.
</p>
<p>
    Dávid bűne a gyermekében „üt vissza”: Absalom lázadása és halála mutatja meg, hogy erősebb volt a királyban az apai szeretet, mint a hatalom féltése.
</p>
<p>
    Jézus megtestesülésekor a családi élet kötelékét vállalja. A Szent Család életébe a gyermekségtörténeten kívül egyetlen betekintést kapunk: a tizenkét éves Jézus ottfeledkezését a Jeruzsálemi templomban, mint a hivatásra ébredés pillanatát. A szülői hivatás megnyilvánulása, amit Lukács evangéliuma 2,51-52-ben megfogalmaz: „
    <em>
        Velük ment hát, lement Názáretbe, és engedelmeskedett nekik. Szavait anyja mind megőrizte szívében. Jézus meg gyarapodott bölcsességben, korban, s kedvességben Isten és az emberek előtt”
    </em>
    .
</p>
<ol start="2">
    <li>
        „Tisztelet” – önmagát, a másik személy kilétét szem előtt tartva
    </li>
</ol>
<p>
    Ez a bekezdés arról próbál meggyőzni, hogy nem az szerepel a tíz parancsolatban, hogy „… tiszteld, ha méltók rá, vagy ha kiérdemelték”. Isten eleve tiszteletet követel.
</p>
<p>
    A szülői szerepkör betöltése folytán annak jár a tisztelet, aki vállalja a gyermek gondját, vagyis adott esetben a nevelőszülőnek.
</p>
<p>
    Amikor a szülő nem példa, mert egészségében vagy erkölcsileg sérült:
</p>
<ul>
    <li>
        "Inkább kell engedelmeskedni Istennek, mint az embereknek”(Apcs 5,29).
    </li>
    <li>
        A mennyei Atya tekintélyét, és a Jézus tanítása szerinti elesett embert tisztelem benne – csak azt, és nem azt, ami emberi méltóságát lerombolja.
    </li>
    <li>
        Nem hálából, hanem kötelességből, nem is szubjektív elvárások alapján adom meg a tiszteletet, hanem mert Isten ezt kívánja, és mert a szülőnek is ez a lelki kapaszkodó.
    </li>
    <li>
        Saját szülői hivatásom viszonyítási tengelye most formálódik bennem aszerint, én magam hogyan álltam hozzá a szüleimhez.  
    </li>
</ul>
<ol start="3">
    <li>
        Felnőtté válás, generációs különbségek
    </li>
</ol>
<p>
    A fiókáit repülni tanító madár fokozatosan engedi a saját szárnyalást. A kitörési kísérletek veszélye, hogy a kipottyant fiókát már az ember hiába teszi vissza, ő maga löki ki újból, megtört benne a természet rendje, az idegen közreműködés már meghiúsította az ő szülői szerepét. Itt nagyon nehéz emberi viszonylatban megtalálni a helyes ütemet, meddig, hogyan féltse a szülő a gyermekét, a gyermek hogyan próbáljon határozottabban önállósodni, ebben segít
    <em>
        a tisztelet mértékadó szerepe
    </em>
</p>
<p>
    Az önállóság tapintatos, de határozott lépései:
</p>
<ul>
    <li>
        Mindent az élethivatásra való készület dönt el (húsz évesen is olyan kalandokat, kísérleteket, érdeklődést keressek, amelyek később családi életemet, szakmai képzettségemet gazdagíthatják).
    </li>
    <li>
        A jó és rossz, az aktuális és elavult, a helyes hagyományok megtartó vagy a rossz megszokások fékező erejének szétválasztása során, a krisztusi élet mércéje válogat!
    </li>
</ul>
<p>
    Alkalmazkodási készség nélkül nincs igazi felnőtté válás, a családi felnőtt nemzedék a felnőtt társadalom még féltő, megóvó „modellje”. Ha innen kikerülök, az életemet „tollvonások” alakíthatják tovább, és már nem az én érdekeim, hanem mások belőlem fakadó érdekei szerint.
</p>
<ol start="4">
    <li>
        Szülők, nagyszülők öregedése, gondoskodás
    </li>
</ol>
<p>
    Az idősödő nemzedék kétféle magányosodást él át:
</p>
<ul>
    <li>
        „Kimentem a divatból”, már nem vagyok érdekes, fontos, vonzó azoknak, akiknek életet, érettséget, távlatokat adtam Isten erejéből.
    </li>
    <li>
        „Teher vagyok”, bár mindent rám alapoztak, már túlszárnyal az életük rajtam, feltartóztató jelenséggé váltam, jobb lenne, ha nem lennék.
    </li>
    <li>
        Próbáljuk meg naponta átélni ezeket az érzéseket előre, mert egyszer a sajátunkká válnak, és sajnálni fogjuk, ha mi magunk a mieinkért nem tettünk meg minden tőlünk telhetőt.
    </li>
</ul>
<p class="text-center">
    <i>
        Valami mindig közbejön, távolban tengő vén apádnak
    </i>
</p>
<p class="text-center">
    <i>
        Sós parlaggá szikesedett magánya fehérlik utánad.
    </i>
</p>
<p class="text-center">
    <i>
        Futnál hozzá bűntudattal, autóbuszon vagy gőzösön,
    </i>
</p>
<p class="text-center">
    <i>
        Futnál hozzája szüntelen, de valami mindig közbejön.
    </i>
</p>
<p class="text-center">
    <i>
        (Baranyi Ferenc: Valami mindig közbejön)
    </i>
</p>
<p>
    Az idősekről, betegekről, bajba jutottakról való gondoskodás az élet harmóniájának része, kiegyensúlyozó bázisa! Irreális az életpályád, ha ők nem egészítik ki, róluk nem veszel tudomást, az ő bölcsességük, az irántuk való érzékenység nincs jelen az életedben.
</p>
<p>
    Bennük nyilvánul meg saját leendő sorsunk tükre, hogy folyamatosan egyben, egészében lássuk a földi életet.
</p>
<p>
    A praktikus gondolkodás illúziókba kergethet, irreális, önimádó életszemléletet adhat, ehelyett az idősekkel folytatott párbeszédben való érlelődés a bölcsesség egyik kulcsa.
</p>
<p>
    Ezért nem a hasznossági szempontok szerint, hanem a kötelességből fakadó gondoskodás, és a szeretetből eredő „fontosság” megéreztetése velük – ez a helyes hozzáállás az ő ügyükhöz. „Csak az a feladatod, hogy magadra vigyázz, hogy minél tovább itt légy velünk, hogy szólhassunk hozzád, félthessünk, tehessünk érted valamit…”. Isten együtt érez az idős szülőkkel, nagyszülőkkel, hiszen Ő az elhanyagolt Atya.
</p>
<p>
    Kérdések:
</p>
<ol>
    <li>
        Emeld ki szüleid életéből a három legfőbb vonást, amit magaddal akarsz vinni!
    </li>
    <li>
        Miben érzed magad kivételesen szerencsésnek a családotokkal kapcsolatban?
    </li>
    <li>
        Hogyan oldod meg az önállósodásodat – lehetőleg konfliktusok nélkül?
    </li>
</ol>