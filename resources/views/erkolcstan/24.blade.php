<p>
    <strong>
        – magam és mások földi és örök boldogságáért, a hűség és megbízhatóság erénye
    </strong>
</p>
<p>
    Isten nem taszítja kárhozatba az embert a bűnbeesés után, nem is tudjuk, hogyan alakult volna az emberiség sorsa, ha nem ad új esélyt, mert Ő maga felelősséget vállalt az emberért, akit megteremtett. Mivel a szeretet képességét átadta nekünk, mint képmásainak, nem játékszernek, hanem társnak hívott a létbe bennünket. Ezek után mindenért, amit ránk bíz, mi magunk is felelősek vagyunk.
</p>
<ol>
    <li>
        A földi feladatokkal, javakkal kapcsolatos felelősség fajtái
        <ol>
            <li>
                <strong>
                    Kötelességeink
                </strong>
                köre, amely által súlyos felelősségünk az idő értékes, céltudatos kitöltése, még a kikapcsolódásban, pihenésben is. A tálentumok, tehetségek, képességek kibontakoztatása egy átgondolt életcél érdekében történik, és ennek erkölcsi tartalma az örök üdvösségre törekvés.
            </li>
            <li>
                A
                <strong>
                    történelmi felelősség
                </strong>
                alapján az idő és az emberi élettér egy cikkelyét én formálom az életemmel, és az vissza is hat rám. Ezért fontos számomra magyarságtudatom tevékeny számontartása, az előttem és értem történelmet formálók tiszteletének ápolása, nemzeti sorskérdéseink (Honfoglalás, Mohács, Trianon, szabadságharcok, stb.) tanulságainak mérlegelése, a jelenkori történelem-formálásban keresztény lelkiismeretem szerinti részvétel (pl. választások, közéleti területek), valamint az egyetemes, klasszikus kultúra és a sajátosan magyar géniusz feltárása, művelése.
            </li>
            <li>
                A
                <strong>
                    váratlan élethelyzetek
                </strong>
                sajátosan felelős helytállást kívánnak tőlem, ez állandósult belső tartásom függvénye. Azon mérhető le megbízhatóságom, stabilitásom vagy éppen befolyásolhatóságom, hogy milyen döntéssel vagyok képes helytállni olyan kihívásokban, melyekre nem volt alkalmam közvetlenül felkészülni.
            </li>
        </ol>
    </li>
</ol>
<ol start="2">
    <li>
        Személyekért vállalt felelősség
        <ol>
            <li>
                Már egészen fiatalon felelősséggel kell megküzdenem az
                <strong>
                    élethivatásért
                </strong>
                , leendő családomért, gyermekeimért, unokáimért, rám bízottakért (hívek, szerzetestársak, stb.).
            </li>
            <li>
                <strong>
                    Jelenlegi családtagjaim
                </strong>
                egykor felnőttként akarnak majd számítani rám, már most eszerint kell felelősséget éreznem kapcsolatunk alakításáért a nagyszülőkkel, szülőkkel, testvérekkel szemben.
            </li>
            <li>
                Elkezdem ápolni a felelősségérzetet a
                <strong>
                    szakmámban rám bízottakért
                </strong>
                . Ez készületet jelent a leendő tanítványokkal, betegeimmel, vendégekkel, tömegkommunikációban rám figyelőkkel való foglalkozásra, szakmailag, lelkiismeretben egyaránt.
            </li>
            <li>
                Életem része az az
                <strong>
                    együttélési felelősség
                </strong>
                , amely a közlekedésben, becsületben, társalgásban, az elveim szerinti helytállásban mutatkozik meg.
            </li>
            <li>
                Krisztusi emberként életem alkotóeleme a
                <strong>
                    példaadásban
                </strong>
                való felelősség. A kívülállók nem azt nézik, hogy mit mondok, hanem, hogy ki vagyok! (Ez nyilvánul meg beszédstílusomban, életstílusomban, fegyelmezettségemben, korrektségemben, kitartásomban, stb.
            </li>
        </ol>
    </li>
</ol>
<ol start="3">
    <li>
        Felelősség az örök üdvösségért
        <ol>
            <li>
                Állandó keresés tárgya az életem minden területét meghatározó
                <strong>
                    irány
                </strong>
                . Ez csak a hiten alapulhat, mert szabad akaratot követel.
            </li>
            <li>
                A
                <strong>
                    velem találkozó embereknek
                </strong>
                bizonytalan, hogy adódik-e még más esélyük örök élet szempontjait fontolóra venni, ezért ezekkel valamilyen módon bennem kell találkozniuk.
            </li>
            <li>
                Felelősséggel kell helytállnom a
                <strong>
                    hűségben
                </strong>
                , a házasságban, a fogadalmakban, az akadályok ellenére is, gyerekek nevelésében, mások sorsának irányításában.
            </li>
            <li>
                Fel kell nőnöm ahhoz is, hogy felelősséget érezzek az
                <strong>
                    egyházért
                </strong>
                , az adott (plébániai) közösségért, a bajba jutottakért, a fizikai vagy lelki szegényekért.
            </li>
        </ol>
    </li>
</ol>
<p>
    Kérdések:
</p>
<ol>
    <li>
        Forradalom tör ki egy véreskezű, terrorista diktátor ellen. Te magad is oda igyekszel. Tudod, hogy a nép akár meg is lincselné, annyi keserűséget okozott, annyi vér és halál tapad a kezéhez. Út közben, ahogy vidékről száguldasz a főváros felé, megállítanak egy autóbalesetnél, kérik, hogy add oda az egészségügyi dobozodat, főleg belőle a kötszert, mert ezen múlik egy sérült férfi élete. Ahogy jobban megnézed, a menekülő diktátor az, akin ha most segítesz, nemsoká visszatérhet és bosszút állhat a forradalmárokon. Mit teszel?
    </li>
</ol>
<ol start="2">
    <li>
        Egy szerencsétlen, megárvult fiatalt családos emberként a pártfogásodba veszel, tudod, hogy az élete alakulása azon múlik, hogy megszerzi-e a szakmát, és már csak néhány hét választja el ettől. Ekkor egy alkalommal hazatérve ott találod őt a házastársaddal egyértelmű helyzetben. Mit teszel? Támogatod-e tovább a célja eléréséig?
    </li>
</ol>