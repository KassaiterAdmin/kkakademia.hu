<p>
    Eddig megpróbáltunk egy helyes szemléletet kialakítani a nemiséggel kapcsolatban, elérkezett az ideje, hogy szembenézzünk a konkrét bűnökkel is. A bűn – mindig szembefordulás az érdemszerzés lehetőségével, amely a kegyelem befogadását és ennek érvényre juttatását jelenti egy-egy területen.
</p>
<ol>
    <li>
        Az első kísértés:
    </li>
</ol>
<p>
    a menekülő szemlélet, a testiség elhibázott értékelése keresztény szempontból. Egy különös, kijózanító idézetet olvasunk az Apostolok cselekedeteinek 10. fejezetében:
    <em>
        „Péter hat óra tájban fölment a tetőre imádkozni. Közben megéhezett, és enni kívánt. Míg az ételt készítették neki, elragadtatásba esett. Látta, hogy megnyílik az ég, és onnét valami lepedőféle ereszkedik alá négy csücskénél fogva a földre. Mindenféle négylábú és csúszómászó állat meg égi madár volt benne. "Rajta, Péter, öld le és edd meg!" - szólalt meg egy hang. "Szó se lehet róla, Uram - felelte Péter -, sosem ettem én semmi közönségest vagy tisztátalant." Másodszor is megszólalt a hang: "Amit az Isten tisztává tett, azt te ne tartsd tisztátalannak." Ez háromszor megismétlődött, aztán az egész hirtelen fölemelkedett az égbe” (9-16).
    </em>
</p>
<p>
    Jóllehet, az idézet konkrétan másra, az Ószövetség elavult tisztaság-fogalmára vonatkozik, a lényeg ugyanaz: amit Isten tisztának teremtett, ne tartsd tisztátalannak. Tehát házasság előtt is van érdemszerző értelme a nemiségnek. Ehhez azonban szembe kell nézni azzal, hogy maguk a bűnök mivé formálnak.
</p>
<ol start="2">
    <li>
        Konkrét bűnök:
    </li>
</ol>
<p>
    2.1. Bűnös gondolat minden, amit ha megcselekednék, vagy néznék a valóságban, akkor bűn lenne. Súlyos bűn, ha akarattal elmerülök ezekben. Ugyanakkor az erre való kísértésben jelen van az érdemszerzés lehetősége is: a bűnre vezető gondolatokat nem pusztán elűznöm kell, hanem felváltanom valamivel, olyan témával, ami értékes, és a fantáziámat eszerint hasonló mértékben képes felcsigázni. Nem szabad, hogy menekülés-érzetem legyen, mert ez csak az erkölcsi élet keserűségének érzetét kelti bennem!
</p>
<p>
    2.2. Bűnös kíváncsiság – nézés vagy mutatás terén minden, ami intimitást sért. Nemcsak a vetkőzés, vagy a hiányos öltözet, de maga, a kihívó öltözködés is lehet ösztönző. Érdemmé válik ennek leküzdésére a vizuális kultúrám igényesebbé tétele és egy kifinomultabb viselkedés. Mindenben ugyanaz a motiváció: az élethivatásomnak, a leendő házastársamnak, vagy tisztasági fogadalmam megtartásának tartom fenn magam.
</p>
<p>
    2.3. A beszédről már volt szó, e téren bűn minden, ami rombol, old, vagy az álszemérem leple alatt ugyanazt teszi, amit a gondolati belső bűn. Érdem, ha pl. társaságban érértékesebb témára tudom terelni a szót.
</p>
<p>
    2.4. Cselekedet:
</p>
<p>
    2.4.1. Először is a bűnalkalom keresése, hiszen ezzel akaratomat, helytállásom lehetőségét gyengítem. Érdem lehet ennek ellensúlyozása: rendszeres megfontolások, elhatározások során szembenézni a gyengeségeimmel.
</p>
<p>
    2.4.2. Az önkielégítés, amely nem más, mint öncélú örömszerzés azon a téren, amit Isten két személynek teremtett, tehát az érzéki örömnek másra, leendő házastársamra kell vonatkoznia. Érdem, ha mozgással, komolyabb szellemi figyelem-eltereléssel leküzdöm, ha érezve a kísértést, kerülöm még a „környékét” is. Könnyen felismerhető az erre ösztöntő körülmény: helytelen közeledés, lazább együttléti formák, rejtett szexuális gesztusok, melyek konkrét bűnalkalmak. Itt is a komoly megfontoltság helyes hozzáállás, nagyjából ugyanaz a magatartás, mint az alkoholizmusnál: inkább egy pohárral előbb leállni az előtt a mérték előtt, ami árthat, szóval inkább egy arasszal hátrébb megtorpanni az előtt a helyzet előtt, ami megingathat, közben mindez általános emberi tartást, fegyelmezettséget nevelhet ki az emberben.
</p>
<p>
    2.4.3. Konkrét bűnök: érintés, csók, szexuális játékok, paráznaság, fajtalan módozatok, csoportos játék, testi együttlét, stb. … – gyakorlatilag jó, ha abból indulunk ki, hogy az elengedett gyeplő után semmiben sem én vagyok az úr, nem tudom, meddig szakadhatnak át bennem a gátak, úgyhogy a cél: a mederben maradás tudatosítása!
    <em>
        Persze fiatalok párkapcsolatában mindig felmerül a kérdés: meddig mehetünk el, ami még nem bűn. A válasz itt is a szándék és a motiváció világában keresendő. Ha egy párkapcsolat öncélú, az önmagánál fogva bűn, mert játszom a másik legmélyebb érzelmeivel. Ha azonban arra vonatkozik, hogy ezáltal élethivatásomat és leendő házastársamat keressem, akkor egyfajta küldetést valósítok meg vele, de ennek megfelelő módon kell alakulnia. A szeretetet, szerelmet kifejező gesztusok: ölelések, csók, erogén zónákat kerülő(!) érintések mindaddig természetesek, amíg nem veszik fel a szexuális előjáték-jelleget. Az egymásról való gondolkodásban, egymás testének látásában a korábbi, szeméremre vonatkozó megállapítások a mérvadók.
    </em>
</p>
<p>
    Erénnyé válik az a helyes lelkiismerettel megélt párkapcsolat, melyben a hangsúlyok eltolódásától óvakodva gyarapodik bennünk a helyes ember- és önismeret, a másik érdemi megismerése, és ezáltal egy tartósabb házastársi kapcsolat előkészítése.
</p>
<p>
    2.4.4. Mulasztás e téren, ha feladom emberi tartásomat, átengedem magam ösztöneimnek és egy ezzel járó lazultabb szemléletnek. Ebből kiindulva bármi megtörténhet velem. Érdem viszont, hogy míg az erről való
    <em>
        lelki
    </em>
    elmélkedés, lelkivezetővel vagy éppen a társammal való párbeszéd és az ebben eligazító olvasmányok révén önmagamban a helyes családeszményt építem, mindez lelki életem összes többi területére is kihat.
</p>
<p>
    Beszéljük meg:
</p>
<ol>
    <li>
        Ki van olyan bizalmasod, külső fórum, akivel nyugodtan, oldottan, keresztény eligazításra számítva beszélhetsz mindezekről a kérdésekről? Nevet ne említs, de hogy milyen kapcsolatban vagytok (barát, rokon, stb.) az érdekes lenne és hogy miért éppen ő.
    </li>
    <li>
        Hogyan képzeled el a lelkivezetést? Csak gyónással, vagy azon kívül is? Mi gátol meg abban, hogy többek közt ezeket a kérdéseket is áttárgyald valamelyik atyával?
    </li>
    <li>
        Fontos-e a pap (ember)típusa ahhoz, hogy beszélni merj vele minderről? Milyen szempontok a mérvadók?
    </li>
</ol>