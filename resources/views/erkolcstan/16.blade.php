<p>
    A Teremtés könyvének kezdetén arról olvasunk, hogy az ember nem talál magának segítőtársat, akivel megoszthatná az Isten benső életéből (a Szentháromságtól) neki ajándékozott szeretet-örömöt, ezért teremti Isten belőle és mellé a másik embert, az asszonyt. Az Újszövetségben Jézus teszi kizárólagossá a párkapcsolatot a házasság szentségi rangra emelésével, erről lemondani csak az Isten Országának közvetlen szolgálatáért szabad, tehát a szingli-élet természetellenes.
</p>
<ol>
    <li>
        A házasság szentsége az
        <strong>
            Egyházjog
        </strong>
        megfogalmazása szerint:
        <ol>
            <li>
                Egy férfi és egy nő,
            </li>
            <li>
                mindhalálig tartó életszövetsége,kettős céllal:
                <ul>
                    <li>
                        egymás szeretetben üdvösségre segítése (tehát nem öncélú szerelem),
                    </li>
                    <li>
                        és az emberi élet továbbadása (mégpedig felelősen, sajátos küldetéssel rendelkező személyiségeknek).
                    </li>
                </ul>
            </li>
        </ol>
    </li>
    <li>
        A hűség erénye nem rögeszme, mindenképpen a hiteles szeretetből fakad
        <ol>
            <li>
                A házasság előtti megfontoltság és az ebből eredő szabad döntés csak a másik megismeréséből eredhet, ennek alapja az viszont az önismeret (ahogy a nemiség erkölcsével kapcsolatban ezt már kifejtettük).
            </li>
            <li>
                Semmi jóslás sincs abban, ha felmérjük, kivel tudnánk boldogan, küldetés-szerűen leélni az életünket. Praktikus tanács: húsz évesen ötvenéves korunkra gondoljunk! Mit tudunk majd akkor kezdeni egymással?
                <strong>
                    Értelmiségi
                </strong>
                házasok közt a férfinek is, a nőnek is
                <strong>
                    inkább a férfi
                </strong>
                a mérvadó (ő ötvenévesen még fiatal, be fogja-e tölteni testi-lelki, szellemi igényeit a húszévesen még vonzó, középkorúan pedig biztonságot jelentő asszony, aki esetleg már kevésbé gondolkodó, summázó, érdekes típus?).
                <strong>
                    Egyszerűbb
                </strong>
                intellektuális szinten viszont
                <strong>
                    a nő a mérce
                </strong>
                , aki középkorúan még igényes lesz viselkedésben, higiéniában, a család békés egybetartásában, kulturáltabb légkörében, míg a férfinek erre esetleg már kevesebb igénye adódik, jobban elhagyja magát. Erről természetesen közösségben bővebben el lehet beszélgetni, vitatkozni.
            </li>
            <li>
                A hűség megszegése a fásultsággal kezdődik. A lelki életben nincsenek automatizmusok, mondván, „úgyis szeretem a házastársamat, mit kéne ezért külön is tennem?”. Mit is?
                <ul>
                    <li>
                        Naponként úgy kelek fel, hogy
                        <strong>
                            jobban akarom őt szeretni
                        </strong>
                        , mint az előző nap, több fantáziát, műveltséget, emberi, érzelmi mélységet akarok észrevenni és megcsodálni benne.
                    </li>
                    <li>
                        Ugyanakkor hátha ő is így gondolkodik rólam, és ő is naponta jobban akar szeretni a fenti szempontok alapján, hát törekedjek rá, hogy mindezekben én magam is állandóan
                        <strong>
                            szerethetőbb legyek
                        </strong>
                        .
                    </li>
                </ul>
            </li>
        </ol>
    </li>
</ol>
<ol start="3">
    <li>
        Az eskü: Isten az életünkben
        <ol>
            <li>
                Jézus mondja:
                <em>
                    „Ne esküdjetek…legyen az igen - igen, a nem - nem!”
                </em>
                (Máté evangéliuma 5,34-37). Az eskü Isten bizonyságul hívása, olyan esetekben, amikor hisszük, hogy a Tőle kapott küldetésre vállalkozunk életfordulóinkon – tehát Jézus nem magát az esküt vagy fogadalmat, hanem Isten nevének jelentéktelen bizonyságul hívását tiltja, amely helyettesíteni akarja az alapvető igazmondást.
            </li>
            <li>
                Az eskü bennünket, magunkat határoz meg, ha megszegjük, elsősorban bennünk okoz törést, jellegtelen emberré válunk.
            </li>
            <li>
                Ennek megfelelően: Konfliktusok és válságok feloldásánál súlyos kínlódást okoz egy polgári házasságban (amely együttélési formát egyébként nem is tartjuk hitelesnek), annak felvetése, hogy mi is legyen velünk? Váljunk, vagy még együtt maradjunk? Az egyházi házasságban élők felmentést élveznek ez alól a kínos töprengés alól, hiszen számukra egyetlen kérdés adódhat: „Hogy hozzuk helyre?”.
            </li>
            <li>
                Most, kora ifjúságodtól építsd magadban a hűség erényét, apró önfegyelmezéseken, alkalmazkodásokon, komoly elmélkedéseken keresztül és a testi tisztaság tudatos őrzésével.
            </li>
            <li>
                A tisztaság a mentalitással kezdődik. Jézus többször mondja: „Mondatott a régieknek…, én pedig mondom nektek…”. Ma ezt üzeni az egyház: „Mondják a többiek…, Jézus pedig mondja nekünk”. 
            </li>
        </ol>
    </li>
</ol>
<ol start="4">
    <li>
        Ki az a harmadik?
        <ol>
            <li>
                A parancsolat: „Felebarátod házastársát ne kívánd!” – a házasságon kívülállóra vonatkozik. Ő egyszerre szeret és gyűlöl: szenvedélyesen ragaszkodik valakihez, akinek élete hátterében tönkreteszi a rábízottakat. Ezért ragaszkodása sem nevezhető szeretetnek. Leplezetten gyűlöli azt is, akit magának akar megszerezni, mert megtöri benne az esküt, ami tehát magát az embert határozza meg.
            </li>
            <li>
                Sose legyek én a harmadik! Akkor sem, ha az elkötelezett személy csábít! Szenvedélyesen esetleg, de hitelesen sosem fogom tudni őt szeretni.
            </li>
        </ol>
    </li>
</ol>
<p>
    Kérdések: (kerüljük a megértés, alkalmazkodás, figyelmesség, stb. puffogást, konkrét fogalmakról, jelenségekről beszéljünk!)
</p>
<ol>
    <li>
        Saját családotokon kívül mondj olyan házasságokat, amelyek példaadók számodra, gondolkodtál-e már rajta, hogy mi a titkuk?
    </li>
    <li>
        Említsünk konkrét példákat (persze név nélkül) tönkrement házasságokra! Mit láttál ezekben szembe tűnően elrontva?
    </li>
    <li>
        Melyek a párválasztási szempontjaid?
    </li>
</ol>