<p>
    Miután felfedeztem önmagamat és önmagam távlatait a nagyböjti önvizsgálat és önmegtagadások révén – felfedezem az életben való szerepemet is – mások tükrében. Nincs forródrótos vallásosság, még a remeték is engesztelő küldetést kaptak – a világért.
</p>
<p>
     
</p>
<p class="text-center">
    Michet Quoist:<br>
    <strong>
        Ki az a másik?
    </strong>
    – részlet<br><br>
    <em>
        A másik az, akivel utadon találkozol,
        <br />
        aki melletted nő fel,
        <br />
        melletted dolgozik, örül és bánkódik:
        <br />
        aki melletted szeret vagy gyűlöl,
        <br />
        akiről azt mondod: őt látom mindenben,
    </em><br><br>
    <em>
        ,,vagy azt: látni sem bírom'',
        <br />
        akiről nem mondasz, nem gondolsz semmit,
    </em><br><br>
    <em>
        mert elhaladsz mellette
        <br />
        anélkül, hogy ránéznél, hogy meglátnád...
    </em>
</p>
<ol>
    <li>
        Erkölcsi életünk forrása a Szentháromság
        <ul>
            <li>
                1. Isten aszerint ad nekünk parancsot a szeretetre, hogy Ő a szeretet, amit három személyben él meg. Mindegyik személy számára a „másik kettő” saját szeretetének mércéje.
            </li>
            <li>
                2. Isten ebből a szeretetből kiindulva nyílik meg a teremtéskor.
            </li>
            <li>
                3. Jézus Krisztus ezt a természetű szeretetet hozza el nekünk, mint Fiú.
            </li>
        </ul>
    </li>
</ol>
<p>
     
</p>
<ol start="2">
    <li>
        Jézus emberi viszonyai
        <ol>
            <li>
                A családi kötelék, melyben Jézus megtestesült azokat jelenti (szülők, nagyszülők, közelebbi rokonok), akik Őt vállalták, elfogadták és akiket Ő maga vállalt. Ez a közösségi forma a szeretet kötelékének alapvető modellje.
            </li>
            <li>
                Emberi, baráti kapcsolatai azokból kerültek ki, akik természetesen közel álltak a lelkéhez és akikben megbízott.
            </li>
            <li>
                Sokan voltak, akik fontosak voltak a számára, mert rászorultak, akikben megmutathatta egyrészt a felebaráti szeretet példáját, másrészt a megváltásra szoruló ember és Isten kapcsolatát.
            </li>
            <li>
                Isteni szeretetének körébe tartoztak azok is, akikkel emberileg nem tudott mit kezdeni, mert elutasították Őt.
            </li>
        </ol>
    </li>
</ol>
<p>
     
</p>
<ol start="3">
    <li>
        Emberi kapcsolataim – Jézus életének mintája alapján
        <ol>
            <li>
                A család – a méltányos kapcsolatok helye – nem én választottam a körülöttem élőket, akik közé születtem, de Isten adta a természetes érzelmi kötelékeket is.
            </li>
            <li>
                A barátság az a szabadon választott és mégsem lefoglaló kapcsolat, melyet a bizalom és kölcsönös emberi vonzódás tart össze, ezáltal ez életem háttér-erőforrása.
            </li>
            <li>
                A szerelem a teljes embert, testével és lelkével a másikhoz vonzó kapcsolat, melynek alapvető jellege a „kiegészülés” – keresni a másikban azt a társat, akivel teljes, egész ember, „egy test” (Teremtés könyve 2,24) lehetek.
            </li>
            <li>
                Az igazi barátság és szerelem mércéje:
                <p>
                    TÖBBÉ TESZ VAGY KEVESEBBÉ TESZ?
                </p>
                <ul>
                    <li>
                        Többé tesz, ha úgy emel fel, hogy fiatalok életébe illő, de nemes, és a teljes embert érintő fejlődést szolgálja.
                    </li>
                    <li>
                        Vagy te emeled fel a másikat, mert erre valóban képes vagy és ez lelkileg felemelően hat rád is, vagy ő húz le téged (vagy fordítva).
                        <em>
                            Olyan ez, mintha egy meredek lejtőn valaki magával rántja a másikat is, aki aztán ettől még lejjebb sodorja őt.
                        </em>
                    </li>
                    <li>
                        A hívő közösségben sértő egymásra, a többi fiatalra nézve, ha üres, de szórakoztató kapcsolatokat választunk ki magunknak, holott egy ilyen közösség tagjai rendelkezésre állnának a barátsághoz.
                    </li>
                </ul>
            </li>
            <li>
                Ki a felebarát? – Jézus precízen válaszol az irgalmas szamaritánus esetével (Lukács evangéliuma 10,30-37). A bennünk – konkrét személyektől függetlenül élő - szeretet készsége Jézus kedvéért van jelen, amely a váratlan helyzetekre is nyitva áll az idegenekkel szemben is.
            </li>
            <li>
                Ismertető jelei:
                <ul>
                    <li>
                        A józanság nem önféltés, hanem azt szolgálja, hogy valóban segítsek.
                    </li>
                    <li>
                        Mindig a másik legfőbb javát akarni úgy, hogy ezt lehetőleg fel is fogja.
                    </li>
                </ul>
            </li>
        </ol>
    </li>
</ol>
<p>
    Kérdések ( forrás: Gregory Stock: Kérdések könyve):
</p>
<ul>
<li>
    100 ember áll a vezetése alatt, az életük veszélyben forog. Két megoldás közül választhat: az egyik szerint 90 ember megmenekülne, a másik szerint 50 % esélye van annak, hogy mindenkit megmentsen, de ha ez nem sikerül, akkor mindenki meghal. Melyiket választaná?
</li>
<li>
    Ha meg tudná változtatni az emlékeit valamelyik régi baráti vagy szerelmi kapcsolatáról, megtenné-e, nagy vonalakban vázolja, hogy milyen jellegű kapcsolatról van szó, mit változtatna meg benne? Esetleg a saját szerepét?
</li>
<li>
    Ha aközt választhatna, hogy legyen egy bizalmas, testi-lelki jó barátja, s más senki, vagy hogy számtalan felszínes barátja és ismerőse legyen, de szívbéli egy sem, melyiket választaná?
</li>
</ul>

