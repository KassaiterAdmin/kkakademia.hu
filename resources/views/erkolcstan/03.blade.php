<ol>
    <li>A beszéd, mint adomány és lehetőség</li>
</ol>
<p>Efezusiakhoz írt levél 4,29-32: <em>Semmiféle rossz szó ne hagyja el ajkatokat, hanem csak olyan, amely alkalmas az épülésre, hogy amiben kell, javára váljék hallgatóitoknak. Ne okozzatok szomorúságot Isten Szentlelkének, akivel meg vagytok jelölve a megváltás napjára. Legyen távol tőletek minden keserűség, indulat, haragtartás, szóváltás, káromkodás és minden egyéb rossz. Inkább legyetek egymás iránt jóindulatúak, könyörületesek, és bocsássatok meg egymásnak, amint Isten is megbocsátott nektek Krisztusban.<br>"Ezt cselekedjétek az én emlékezetemre!"</em></p>

<p class="text-center"><em>Ezt cselekedjétek,</em><em> <strong>semmi mást, <br /> no meg csak annyit, amennyi <br /> belőle következik</strong>, csak ezt <br /> cselekedjétek</em></p>
<p class="text-center"><em>(Görgey Gábor: Egy vacsora anatómiája)</em></p>
<p>Csak azt és úgy mondjátok, ami és ahogyan ebből következik! A beszéd hivatása emberségünk, földi próbatételünk része (pl. később lesz téma: a szemérmes beszéd, a nemiség szentségének tiszteletben tartása...stb., hát akkor ehhez mérten még mennyivel kiemeltebb tiszteletet érdemelnek a közvetlenül szent fogalmak).</p>

<ol start="2">
    <li>Isten neve,  -  Isten önfeltárásának fejlődése a kinyilatkoztatásban</li>
</ol>
<ul>
    <li>Ábrahám még csak egy Istent tisztel, de a többit sem tartja nem létezőnek.</li>
    <li>Mózes az égő csipkebokornál érti meg: Ő, Aki Van, egyes egyedül Isten.</li>
    <li>Jézus új névvel tárja fel Isten igazi valóságát: Atya.</li>
    <li>A Szentlélek kiáradásával értjük meg a Jézustól kapott Isten-fogalmat, Ő Szentháromság.<br>
        A bibliai név mindig tartalmat hordoz. Egészen különleges, a megszokáshoz méltatlan Isten és ember közti viszonyt feltételez, hogy Őt Atyánknak szólíthatjuk. Szt. Bernát külön fejezetet szentel e kérdésnek: "Avasd lelked eleven élményévé az Istent!" (<em>Lángolj és világíts!).</em>
        Az anya neve, a kedvesem, a barátom neve  -  nemcsak szavak, hanem érzelmeket, elkötelezettséget is hordoznak számomra. Isten neve a maga tartalmával a legmélyebb intimitás  -  jellegtelen kiejtése is az imádat csonkítása.
        A káromkodás: Isten számonkérése, gyalázása, szembefordulás Isten lényegével, végtelen szeretetével. A káromkodás ugyanaz az imádással szemben, mint a gyűlölet a szeretettel szemben.
        "Csak megszokásból, idegességből..."  -  szokj át valami ártalmatlan, szavakkal megfogalmazott indulat-levezetésre (pl. az ördög vigye, a betyárját, a nemjóját, ezt nem hiszem el, ez nem lehet igaz... stb.).</li>
</ul>
<ol start="3">
    <li>Tanúság Istenről</li>
</ol>
<p>
    Ne hallgass róla, de akkor szólj róla, amikor úgy teheted, hogy súlya van a szavaidnak. Máté evangéliuma, 7,6<em>: "Ne adjátok a szent dolgokat a kutyáknak és gyöngyeiteket se szórjátok a sertések elé, különben még eltapossák lábukkal, és megfordulva széttépnek benneteket!".</em><br>
    Helyes fogalmakkal szólj: Isten abszolút lény, a lét felett áll, nem Ő függ a mi hitünktől. Nem általános, személytelen és független valóság, hanem a földi és örök sorsunkat meghatározó Személy.<br>
    "Inkább az életeddel tanúskodj, hogy az életedről tanúskodhass!" Vagyis: Számomra Isten valósága legyen átformáló erő, eszerint is éljek, mindennapi konkrét elhatározásaim alapján - Szent Péter apostol 1. levelének 3 fejezetében, a 15. versben olvassuk: "<em>Urunkat, Krisztust szentül tiszteljétek szívetekben, <strong>legyetek mindig készen rá, hogy mindenkinek megfeleljetek, aki csak kérdezi, mi az alapja reményeteknek</strong></em>".
</p>
<p>Kérdések:</p>
<ol>
    <li>Milyen "trükköket", ötleteket tudunk átadni egymásnak, amelyekkel egyáltalán szóba hozzuk az Isten-kérdést?</li>
    <li>Hogyan reagálunk a méltatlan megközelítésekre, Istenről, szent dolgokról való beszédre?</li>
    <li>Mit mondasz a káromkodónak? Hogyan tartasz tükröt elé?</li>
</ol>