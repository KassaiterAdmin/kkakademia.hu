<p>
    Megint az anyagi, szellemi, lelki javakról van szó, melyeket beteljesedésünk, üdvösségünk érdekében kaptunk. Amit mástól elkívánunk, azt az üdvösséghez vezető útjából kívánjuk el, és minden bizonnyal ebből a szempontból nekünk is terhet, azaz akadályt jelentene.
</p>
<ol>
    <li>
        Ami másoké…
        <ol>
            <li>
                Minden, ami van, a próbatétel része, legfőbb javunk az üdvösség. Lehet, hogy aki tárgyilag sokat birtokol, kevesebbet él.
            </li>
            <li>
                Legfőbb javunk
                <strong>
                    az élet
                </strong>
                helyesebb,
                <strong>
                    teljesebb birtoklása
                </strong>
                , nem az anyagi bőség.
            </li>
            <li>
                A forradalmár azt mondja: „Vedd el, ami a gazdagabbé és tedd magadévá!”, de ezzel nemcsak a vagyonod lesz vastagabb, ellenséged is több lesz! Ezért Keresztelő Szent János inkább a gazdagabbhoz szól: „Oszd meg amid van a nélkülözővel!”.
            </li>
            <li>
                Az irigység szeretetlenség, ezért bűn: meggyűlölni valakit azért, amije van, ami akár az ő saját üdvösségének eszköze, akár éppen akadálya és akkor minden bizonnyal nekem is az lenne. Mi ebben az ésszerű?
            </li>
        </ol>
    </li>
</ol>
<ol start="2">
    <li>
        Ellenségkép
        <ol>
            <li>
                Az ellenség a létem korlátozása. Annyival szűkösebb számomra a világ, amennyivel több ellenségem van, mert ő és övéi (ember és birtok) tiltott zóna a számomra.
            </li>
            <li>
                A földi javakért való ellenségeskedés:
                <ul>
                    <li>
                        vagy ostobaság, mert mindketten többet veszítünk vele egymásban
                    </li>
                    <li>
                        vagy az anyagi javakon való civódás által többet ismerünk meg egymásból és többet is árulunk el magunkból, gyengeségeinkből.
                    </li>
                </ul>
            </li>
        </ol>
    </li>
    <li>
        Gazdagság- szegénység
        <ol>
            <li>
                Teljesen viszonylagos, az üdvösség formálódik az anyagi javak által, DE
                <ul>
                    <li>
                        szolgálnunk kell az emberi méltósághoz illő megélhetést,
                    </li>
                    <li>
                        az igazságosságot anyagi javak terén is,
                    </li>
                    <li>
                        az áldozat szellemét (jótékonykodás, az egyház, a kultúra, a karitatív célok fenntartására).
                    </li>
                </ul>
            </li>
            <li>
                Az anyagi gazdagság értelme a lelki-szellemi javak előmozdítása.
            </li>
        </ol>
    </li>
</ol>
<ol start="4">
    <li>
        Ki a felebarátom?
        <ol>
            <li>
                A barátság személyes kiválasztás, a
                <strong>
                    felebarát a lehetséges
                </strong>
                barátság, aki előtt nem zárkózom be lelkileg, akkor sem, ha ismeretlen.
            </li>
            <li>
                A felebaráton mérem le, hogy megvan-e bennem a szeretet készsége.
            </li>
            <li>
                Megfelelő emberismerettel és élettapasztalattal fordulok mindenki felé, nem kell naivnak lennem és ezzel teret engednem az ő velem való visszaélésének, de megelőlegezem az iránta való bizalmat jóindulattal, józan megítélésem szerint.
            </li>
            <li>
                Az empátia: önmagunk beleélése a másik helyzetébe, kísértéseibe, körülményeibe, amely erénnyé válhat és egy teljesebb látásmódot ad, mondván: „én is lehetnék a helyében…”.
            </li>
            <li>
                <strong>
                    Szalézi Szent Ferenc imája
                </strong>
            </li>
        </ol>
    </li>
</ol>
<p class="text-center">
    Ha minden angyal, a világ minden lángelméje
    <br />
    tanulmányozta volna,
    <br />
    mi válik hasznodra ebben vagy abban a helyzetben,
    <br />
    miféle szenvedés,
    <br />
    kísértés vagy fájdalmas veszteség,
    <br />
    nem találhattak volna
    <br />
    hozzád illőbbet,
    <br />
    mint azt, ami ért.
    <br />
    Isten örök Gondviselése
    <br />
    Kezdettől fogva kigondolta,
    <br />
    hogy ezt a keresztet saját Szívéből
    <br />
    értékes ajándékként neked adja.
    <br />
    <br />
    Mielőtt elküldötte volna,
    <br />
    mindentudó szemével megszemlélte,
    <br />
    isteni értelmével átgondolta,
    <br />
    bölcs igazságosságosságával megvizsgálta,
    <br />
    szerető irgalmával átmelegítette.
    <br />
    <br />
    Mind a két kezével megmérte,
    <br />
    hogy egy milliméterrel se legyen nagyobb,
    <br />
    egy milligrammal se nehezebb a kelleténél.
    <br />
    <br />
    Azután megáldotta szent nevével,
    <br />
    fölkente kegyelmével,
    <br />
    beléje lehelte vigaszát,
    <br />
    és még egyszer rád és bátorságodra pillantott.
    <br />
    <br />
    Így most egyenesen az égből jön feléd,
    <br />
    mint Istennek hívása,
    <br />
    s könyörülő szeretetének ajándéka,
    <br />
    hogy egészen önmagaddá légy,
    <br />
    és Istenben megtaláld beteljesülésedet.
</p>
<p>
     
</p>
<p>
    Kérdések:
</p>
<ol>
    <li>
        Ha holnap egy eddig belőled tipikusan hiányzó képességgel ébredhetnél, mit választanál? Mit gondolsz, miért nincs meg mindez benned?
    </li>
    <li>
        Mi az anyagi gazdagságnak az a foka, amitől már erősen féltenéd az üdvösségedet?
    </li>
    <li>
        Mit kaptál, amiről úgy érzed, hogy a szeretet megosztására kaptad (pénz, képesség, körülmények…)?
    </li>
</ol>