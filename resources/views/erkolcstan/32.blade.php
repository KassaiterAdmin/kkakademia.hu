<p>
    Szent Pál apostolnak a Timóteushoz írt levelében olvassuk: „A vallásosság, ha megelégedés társul hozzá, valóban nyereség. Hiszen semmit sem hoztunk erre a világra, s nem is vihetünk el semmit. Ha van ennivalónk és ruhánk, elégedjünk meg vele. Akik meg akarnak gazdagodni, kísértésbe esnek, sok esztelen és káros kívánság kelepcéjébe, amelyek romlásba és kárhozatba döntik az embert. Minden baj gyökere ugyanis a pénz utáni sóvárgás. Így néhányan, akik törik magukat utána, már elpártoltak a hittől, és sok bajba keveredtek. Te azonban, Isten embere, menekülj ezektől! Törekedjél inkább igazságos lelkületre, életszentségre, hitre, szeretetre, türelemre és szelídségre. Vívd meg a hit jó harcát, szerezd meg az örök életet, hiszen erre kaptál hivatást, s erre tetted le számos tanú előtt az igaz hitvallást”(6, 6-12).
</p>
<ol>
    <li>
        <strong>
            A pénz fogalma a Bibliában
        </strong>
        <ol>
            <li>
                Bár ókori szövegről van szó, a tárgymutatóban – kifejezetten a pénz szó (tehát ragozatlanul) 166-szor szerepel. Tartalma szerint persze más formában is előfordul, mint pl. gazdagság:
                <ul>
                    <li>
                        Mit ér az embernek, ha az egész világot megnyeri is, de a lelke kárát vallja?
                    </li>
                    <li>
                        A gazdag és a koldus Lázár példabeszéde…
                    </li>
                    <li>
                        Az esztelen gazdag, aki nem lelkébe, hanem csűrébe gyűjtöget…
                    </li>
                    <li>
                        A gazdag ifjúval való találkozás…
                    </li>
                </ul>
            </li>
            <li>
                A pénzzel kapcsolatos jelképszerű jelenetek – komoly tanítást adnak a jellemről: a tálentumok, mint a tehetségek jelképei, az elveszett drachma, mint a megtérő jelképe, Júdás pénzért árulja el Jézust, Jézus az adógarassal jelképezi az Istennek való önátadást, ugyanakkor kiűzi a kufárokat a templomból, de a templomadót, hogy elkerülje a botránkoztatást, csoda révén fizetteti be Péterrel, aki egy folyóból kifogott hal szájában találja azt meg.
            </li>
        </ol>
    </li>
</ol>
<ol start="2">
    <li>
        <strong>
            A pénz meghatározása és szerepe
        </strong>
        <ol>
            <li>
                Olyan tárgyi, anyagi eszköz, amely egyaránt váltható tárgyi és eszmei értékre, hívő szempontból egyaránt felhasználható az üdvösség és a kárhozat érdekében.
            </li>
            <li>
                Az általa biztosított szabadság lehetősége miatt rendkívüli felelősséget ró ránk, mert a benne rejlő lehetőségek és veszélyek egyaránt valóságosak. Így válik a pénz lelkiismereti tényezővé.
            </li>
            <li>
                Sok vagy kevés, szegénység vagy gazdagság, a vele elkövetett bűn vagy általa szerzett érdem nem elsősorban a mennyiségétől függ, hanem a hozzáállásunktól.
            </li>
            <li>
                Gazdag, aki tud bánni a pénzzel, teljes és üdvösségkereső élete van mennyiségi szempontból kevés pénzből is. Szegény (vétkes szegénység), aki sok pénzből is szűkölködve él, mert felelőtlenül használja fel.
            </li>
            <li>
                A pénz lelkiismereti tükör is: rávilágít az életszemléletünkre, aszerint, hogy mire fordítjuk.
            </li>
        </ol>
    </li>
</ol>
<ol start="3">
    <li>
        <strong>
            A pénz lelki javakra váltása
        </strong>
        <ol>
            <li>
                Először is a
                <strong>
                    mindennapi létfenntartásnak
                </strong>
                , a kötelességek eszközeinek, lelki életnek (pl. zarándoklat, lelkigyakorlat, kulturálódás), szellemi épülésnek fedezésére használom, de lelki értékké válik a jótékonykodás, és a további helyes irányú önképzés során is.
            </li>
            <li>
                A pénzhez kötődő küldetés: jövendő
                <strong>
                    élethivatásom megalapozása
                </strong>
                (pl. befektetés, takarékoskodás jövendő családomra, szakmai, művészeti tevékenységemre).
            </li>
            <li>
                Pénzkezelésem szellemében jelen van a bölcs,
                <strong>
                    megfontolt nagylelkűség
                </strong>
                is bizonyos váratlan helyzetekben.
            </li>
        </ol>
    </li>
</ol>
<ol start="4">
    <li>
        <strong>
            Bűnök a pénzzel kapcsolatban
        </strong>
        <ol>
            <li>
                Az anyagi javaktól várt
                <strong>
                    hamis biztonság
                </strong>
                keresése burkoltan megtagadja a gondviselésbe vetett bizalmat.
            </li>
            <li>
                Az anyagi kérdések rendezésében való
                <strong>
                    öncélúság
                </strong>
                a pillanat örömét szolgálja, mintha nem az örök élet eszközei lennének ezek is.
            </li>
            <li>
                Az
                <strong>
                    önzés és a fukarság
                </strong>
                által pénzkezelésünk emberi kapcsolatainkba ver éket, ha pedig a pénzt, vagy a belőle származó anyagi előnyök bármelyikét
                <strong>
                    bálványként
                </strong>
                kezeljük, ez Isten iránti imádatunkkal fordít szembe.
            </li>
            <li>
                A
                <strong>
                    pazarlás, mértéktelenség
                </strong>
                és burkolt vagy nyilvánvaló
                <strong>
                    fényűzés
                </strong>
                legkisebb fajtája is valamiképp az önistenítést tükrözi: vagy önkényesen, vagy saját magam öncélú kiemelésére használom az üdvösségemre kapott javakat.
            </li>
        </ol>
    </li>
</ol>
<p>
    Kérdések: 
</p>
<p>
    Tízen ültök egy társaságban. Zárt környezet, délutántól egészen késő estig. Tudod, hogy valaki azért van jelen, hogy rendkívül nagy, megalázó kellemetlenséget okozzon neked, de nem tudod, hogy ki az. Megvárod-e, hogy hozzálásson és inkább magad készülsz a védekezésre, vagy elébe mész, figyelsz, puhatolózol, hogy valamilyen módon megelőzhesd?
</p>
<p>
    Valamilyen különleges eszközzel bepillanthatsz a jövődbe annyira, hogy lásd, ki lesz az a barátod, akit már most ismersz, és akkor is a barátod lesz, sőt, igen bizalmas, közeli módon. Amint kiderül, hogy ki az, nagyon meglepődsz, mert az illető most éppen nem áll túl közel hozzád, sőt felettébb rideg a viszonyotok. Elkezdesz-e másként viselkedni vele? 
</p>