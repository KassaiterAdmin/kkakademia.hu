<p><strong>Istent, a szenteket, az angyalokat!</strong></p>
<p>(Clairvaux-i Szent Bernát)</p>
<p><strong> </strong></p>
<p><em>Egy idős néni vaksággal, szürkehályoggal küzd, jóformán csak foltokat lát. Nagyon nehezen szánja rá magát az ilyenkor szokásos műtétre, végül mégis nekivág. Utána így nyilatkozik: új világ nyílt meg előttem! Modern ismeretterjesztő magazinok, újságok, az évek alatt összegyűlt levelek kerülnek a kezébe, hosszú idő óta először tud megint zavartalanul olvasni. </em></p>
<p><em>Ha rászánod magad az Istennel való igazi, élményszerű kapcsolatra, hasonlóképpen új világ nyílik meg számodra, mintha eddig hályoggal éltél volna. Ha a néni a műtét után nem kezd el olvasni, bámészkodni, akkor csak a fájdalmat, kellemetlenséget érzi, erre emlékszik. Ha az Istennel való kapcsolat nem élmény, akkor az ima csak nyűglődő napirendi pont.</em></p>
<p> </p>
<ol>
    <li><strong>Az imádság első lépése</strong> a megfelelő lelkület, összeszedettség kialakulása. Az indító gondolat, hogy belehelyezem magam Isten jelenlétébe. Isten mindenhol ott van. Tudatosítom az Ő jelenlétét. Átélem, hogy velem van, hall engem, figyel rám, fontos vagyok neki. A végtelen Istennek, én, a parányi ember. Gyermekévé fogadott. Felelősséget vállalt az örök sorsomért és gondoskodik erről, melynek egyedül az én szabad akaratom állhat ellen.</li>
</ol>
<p> </p>
<ol start="2">
    <li><strong>Hogyan szólítsam meg Őt?</strong> Nagy emberek olyan távoliak és elérhetetlenek, ha közelébe tudsz férkőzni és beszélhetsz valamelyikkel, az egy életen át megmaradó élmény. Pedig csak egy halandó emberről van szó. Isten bármikor, bárhol elérhető, ezért halogatható a Vele való kapcsolatba lépés, noha Ő vár rád. Ha azonban sikerül elmélyedned egy-egy ilyen találkozásban, akkor ez az élmény felülmúl minden jelentős emberekkel való beszélgetést. Olykor sétálhatsz egyet Istennel egy csendes helyen, leülhetsz vele egy parkban, a természetben, betérhetsz Hozzá a templomba, letérdelhetsz akár a szobádban is. Az imádság lényeges vonása, hogy <strong>hibátlan áldozatnak </strong>kell lennie! Nem lehet kapkodó, figyelmetlen, „letudós” tevékenység.</li>
</ol>
<p> </p>
<ol start="3">
    <li><strong>Az átélés második lépése</strong>: Isten bennem élése. Az együttélés egy általános lelki állapot, habitus, életérzés. A szülő már annak is örül, ha otthon vagy, ha alszol, ha tanulsz, ha beszélgetsz vele, csak érezze a közelségedet. Nem imádkozhatok egész nap, de lelki habitusommá válik-e az isteni jelenlét, „feldob-e”, mit teszek érte és persze mit teszek ellene? Ha „kikapcsolódom…” – az Istenből is kikapcsol-e? A keresztény ember számára akár a munka, akár a kikapcsolódás - az üdvösségünk építésének különböző oldalai, de az üdvösség építéséből nem kapcsolódhatunk ki.</li>
</ol>
<ol start="4">
    <li><strong>A szentekkel való együttélés</strong>
        kiemelkedő távlatba helyezi az életedet. Miért adja az egyház a szenteket?
        A szentté avatás hosszú és sok áldozatot kívánó procedúra.
        Amikor a szülő igyekszik befolyásolni a barátságainkat, mindent megtesz azért, hogy kedvező hatások érjenek bennünket.
        Az Anya-szent-egyház - anya. Barátokat ad nekünk, akikhez történelem, kultúra, és lelkiség kötődik.
        Egy ősi keresztény himnusz ezt így fogalmazza meg:

<p><em>„Testet ölt benned, mit az összes szentek </em></p>
<p><em>tudnak elérni, kimondani, tenni.  </em></p>
<p><em>S mind, amit szívünk tüze, lángolása</em></p>
<p><em>vágyva szerethet.”</em></p>
<p>Jézus egy-egy más korban, környezetben és egyéniségben életre váltott vonása. „Mindannyian az Ő teljességéből részesültünk”(János ev.). Minden barátság: közös programokból, bizalomból, életünk, gondolataink, gondjaink, terveink megosztásából, egymást alakító példaadásból áll. Ugyanez a szentekkel, látszólag egyoldalúan, az ő válaszuk, ahogyan a példájuk, pártfogásuk tükröződik az életünkön.</p>
    </li>
</ol>
<ol start="5">
    <li><strong>Az angyalok</strong> az első személyes teremtmények, akik úgy teljes személyiségek, hogy csak lelkük van. Isten a közülük hűségeseket, akik nem követték kezdetben a sátánt, az emberek üdvösségének szolgálatára rendelte. A velük való kapcsolatunk hasonló legyen, mint a szentekkel, ők is csak közbenjáró hatalommal rendelkeznek, de az őrangyalok személyesen ránk irányított küldetést kaptak. Talán csak az örök üdvösségben tudjuk meg, milyen helyzetekben mentettek meg bűntől vagy bajtól, miben segítettek kegyelemhez.</li>
</ol>
<p> </p>
<ol start="6">
    <li><strong>Isten közvetlenül</strong> is megszólítható, nem szükségesek hozzá közvetítők. Az Ő közvetlen környezetében élők azonban hiteles életet hagytak ránk és segítenek imádkozni, ami tőlük sokkal tisztább felajánlás, mint tőlünk, még itt küzdő hívektől. Ha viszont ápoljuk velük a kapcsolatot, az ne egyfajta segélyszolgálat ostromlása, hanem ránk, a fejlődésünkre is visszaható, élményszerű, személyes kapcsolat legyen.</li>
</ol>
<p> </p>
<p>Kédések: Lehet, hogy most ébredtek rá a hiányosságaitokra, de az sem baj, akkor gondolkodjatok el közösen és adjatok ötleteket egymásnak!</p>
<ol>
    <li>Milyen módszerrel kerül be a napirendedbe az imádság? Honnan veszel hozzá segítséget?</li>
    <li>Hogyan vagy kapcsolatban a védőszenteddel? A többi szenttel? Számon tartod-e az ünnepeiket, megszólítod-e őket, hogyan igyekszel meríteni a példájukból, szavaikból?</li>
    <li>Egyáltalán van-e benned tudatosuló szerepe az őrzőangyalodnak, mit teszel érte, hogy legyen?</li>
</ol>