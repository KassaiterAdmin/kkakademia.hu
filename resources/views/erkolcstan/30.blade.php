<p>
    – megjelenés, viselkedésmód, szolidaritás, kötelesség, szórakozás terén
</p>
<p>
     
</p>
<p>
    Szent Pál így ír a Kolosszeikhez szóló levelének 3. fejezetében: 
    <em>
        „Ha tehát Krisztussal feltámadtatok, keressétek, ami fönt van, ahol Krisztus ül az Isten jobbján. Ami ott fönn van, arra legyen gondotok, ne a földiekre. Hiszen meghaltatok, és életetek Krisztussal el van rejtve az Istenben…
    </em>
</p>
<p>
    <em>
        Öljétek meg tagjaitokban azt, ami földies: az erkölcstelenséget, a tisztátalanságot, az érzéki vágyakat, a bűnös kívánságokat és a kapzsiságot, ami nem más, mint bálványimádás. Ezek miatt sújtja Isten haragja a hitetlenség fiait. 
    </em>
    <em>
        <sup>
            …
        </sup>
    </em>
</p>
<p>
    <em>
         Vessétek le a régi embert szokásaival együtt, és öltsétek föl az újat, aki állandóan megújul Teremtőjének képmására a teljes megismerésig. 
    </em>
    <em>
        <sup>
            …
        </sup>
    </em>
</p>
<p>
    <em>
         Akár mondtok, akár tesztek valamit, tegyetek mindent Urunk Jézus nevében, így adjatok hálát általa Istennek, az Atyának”
    </em>
    (1-2. 5-6. 9-10. 17).
</p>
<ol>
    <li>
        <strong>
            Fogalmak
        </strong>
        <ol>
            <li>
                Kár letagadni, hogy lényeges különbség van az „átlag fiatal” és aközt a Krisztusi ember között, aki éppen fiatal, de magában hordja teljes örök életét. Miért az a hivatkozási alap, hogy ebben a korban a többiek is ilyenek, miért nem inkább az, hogy ennyi idős korában Jézus milyen stílusban élt, hogyan élne ma, köztünk?
            </li>
            <li>
                Az igazán „jó” élet azt jelenti, hogy a földi életet az örök üdvösség távlatában akarom élvezni, szeretni.
            </li>
            <li>
                „Elmegy az ifjúságom” – halljuk a szólamot, pedig a fiatalkor nem a kiélvezésért, hanem a sajátos lehetőségek kihasználásáért van, amelyek támaszt jelentenek a felnőtt korra.
            </li>
        </ol>
    </li>
    <li>
        <strong>
            Megjelenés
        </strong>
        <ol>
            <li>
                Frivol példa a nudista strandról:
                <p>
                    <em>
                        <em>
                            Egy szerelő meséli, hogy egyszer be kellett mennie egy munka miatt. Ő ugyan ruhában dolgozott, de miután megszokta a látványt, két benyomása támadt. Az egyik, hogy a jelenség egyértelműen ízléstelen, viszont éppen a meztelenség miatt, ott egyedül az számít, amit az ember mond, hiszen csupaszon senki nem tudja a megjelenésével befolyásolni mások őróla alkotott véleményét.
                        </em>
                    </em>
                </p>
                <p>
                    A feltűnés nélküli (vagyis visszafogottabb megjelenésű) embernél is az számít, amit mond. Ha magam teremtek önkéntelen előítéleteket magam körül, akkor ne csodálkozzak, ha először ezeken kell áttörnöm magam ahhoz, hogy elfogadjanak.
                </p>
            </li>
            <li>
                Mit hangsúlyozok magamból első benyomásra? Ez idősebb korban is fontos lesz. A külső nagy százalékban meghatározza a szellemi karaktert.
            </li>
            <li>
                Mit fedek el magamból stílus vagy megjelenés terén? Kellemetlen vagy kellemes meglepetést jelentek annak, aki a közelebbről megismer?
            </li>
        </ol>
    </li>
</ol>
<ol start="3">
    <li>
        <strong>
            Viselkedésmód
        </strong>
        <ol>
            <li>
                Önmagunk túlhangsúlyozása is, túlzott rejtőzködése elfedése is feltűnést okoz, gyanút kelt.
            </li>
            <li>
                A hangoskodás (pl. nevetési szokások), modortalanság, erőszakosság, szemérmetlenség, érdesség, közönségesség, felszínes vagy alpári témaválasztás, önmagunk kiemelése rendezetlen belső világról tanúskodik. Társasági jelenlétemmel tükröznöm kell krisztusi rendeltetésemet: önmagamért és értetek vagyok köztetek.
            </li>
            <li>
                Krisztust képviselem mindenfajta közegben, mert alapvetően hozzá tartozom, ennek önkéntelen gesztusaimból is ki kell derülnie, ami csak úgy lehetséges, ha a háttér-életemben is tudatosan formálom magam.
            </li>
        </ol>
    </li>
</ol>
<ol start="4">
    <li>
        <strong>
            Szolidaritás (
        </strong>
        Együtt érző felelősség másokkal, valamilyen konkrét esetben.
        <ol>
            <li>
                Ami nem az: a cinkosság, a betyárbecsületre való hivatkozás, közösségvállalás a bűnben. Mindezt úgy kell tudnom elutasítani, hogy ne érződjék a háttérben a „bezzeg én”- című képmutatás.
            </li>
            <li>
                Sohasem az ítéletet, a másik eltaposásának esélyét vagy a kárörömöt keresem felebarátom bajában, hanem mindig a lehetséges megoldási lehetőségeket próbálom felajánlani.
            </li>
            <li>
                Közbevető kérdés: Beszéljük meg példákkal, hogyan döntsünk, ha a vagy cinkosság, vagy a másiknak való ártás esélye áll fenn?
            </li>
        </ol>
    </li>
</ol>
<ol start="5">
    <li>
        <strong>
            A kötelesség életstílusa
        </strong>
        <ol>
            <li>
                A múltkor már volt szó a kötelesség küldetés-jellegéről, ennek minden lépését nem tudom mindig megfontolni, ezért kell felvenni hozzá egy megfelelő életstílust.
            </li>
            <li>
                Ne számítsam ki az időt „csontra”, mert csúszhatok, és kiderül, hogy a kötelezettség számomra kellemetlen!
            </li>
            <li>
                A spotaneitás mindig az áldozat jegyében történik: a váratlan feladatok teljesítésének ne szabjon gátat a saját kis egyéni kedvtelésem!
            </li>
        </ol>
    </li>
</ol>
<ol start="6">
    <li>
        <strong>
            Szórakozás
        </strong>
        <ol>
            <li>
                Fiatalok közös szórakozásában is jelen van a lehetőség: a könnyedségben is Krisztust képviselni, tartalom, kultúráltság, a jóban való gyarapodás, kapcsolatteremtés alapján.
            </li>
            <li>
                A „kitombolás” a gyermekkor, fiatalkor sajátja, ez azonban nem az emberi méltóságból való kivetkőzést jelenti, amely bármikor kompromittálóan visszaköszönhet.
            </li>
            <li>
                „Tedd, amit teszel!” – mondja Szent Ágoston. A kikapcsolódás értelme az emberi harmónia megteremtése egy olyan kiegyensúlyozó erő révén, amely mértékletes, feszültség-oldó és szabad utat ad az üdvösség keresésének idegi, szellemi, fizikai téren. Elvétett módja az egyik stresszhelyzetből egy másikba való menekülés, vagy a direkt veszélykeresés, amilyen a részegség, a drog, a szexuális gátak feloldása, stb.
            </li>
        </ol>
    </li>
</ol>
<p>
    Kérdések:
</p>
<p>
    Egy céges közösségben dolgozol két éve. Nagyjából fél éve sejted, hogy valami törvénytelen maffiázás leng körül, de téged eddig nem vontak be. Egyszer csak óriási pánikhangulat alakul ki, aztán közre fognak és elárulják, hogy mostantól neked is be kell szállnod, különben mindenki lebukik, a céget meg feloszlatják és ezzel a te munkahelyed is elvész. Ha viszont beszállsz, nem veszélytelen, de hatalmas pénzeket akaszthatsz le, ami lehetővé teszi, hogy a céget feloszlathassátok a nagy lebukás lehetősége előtt, mert egy évig a törvénytelen haszon kényelmesen eltart, és addig találhatsz új munkát. Mondjuk, hogy ekkor már családos ember vagy, és nem csak a magad megélhetéséért vagy felelős.
</p>
<p>
    Tengerparti nyaralás, egy nagyon jópofa kis társaság meghív egy magántulajdonban lévő lakatlan szigetre egy éjszakai bulizásra. A sziget összesen 130 m2. Egy yachttal mentek, 10-en vagytok. Italozás után kissé elvadul a hangulat, szóba kerül, valamilyen szemérmetlen szerencsejáték, ami egy valakit egész estére megaláz, a többiek azonban csak szórakoznak rajta, de sértetlenek maradnak. 10:1-hez, hogy te kerülsz ilyen helyzetbe, de ha kiszállsz, esetleg bedühödnek rád, és tudatosan téged választanak ki. Ez egész életedre nyomasztó emlék lehet. Mit kell tenned ilyenkor?
</p>