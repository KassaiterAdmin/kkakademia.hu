<p>
    <em>
        - készen a meghívásra, párválasztás, pályaválasztás
    </em>
</p>
<p>
     
</p>
<p>
    Induljunk ki egy fantáziaképből! Képzeld el magad mondjuk huszonöt év múlva!
</p>
<p>
    Némelyek közületek már 50 év felé járnak majd, a többiek pedig vészesen közelítenek hozzá.
</p>
<ul>
    <li>
        Képzeld el magad külsőleg – már alig látszik valami a régi szépségből, frissességből, gondoktól, fáradtságtól meggyötört arcod van, beletörődöttség tükröződik rajta a napról-napra csörgedező, vagy zúduló életbe.
    </li>
    <li>
        Képzeld el a gondolataidat: családdal kapcsolatos gondok és annak tudomásul vétele, hogy elment az idő, méghozzá rémesen gyorsan. Tele vagy még kalandvággyal, álmokkal, vágyakkal, de az élet erősen korlátoz mindezekben.
    </li>
    <li>
        Képzeld el lelkileg: sokszor eszedbe fog jutni, hogy miért is élünk, mit, hol rontottál el az életedben, milyen időket vesztegettél el mivel és milyen rossz döntéseket hoztál, egyáltalán az Istentől rendelt helyeden vagy-e, így és ilyennek képzelt-e el Ő ennyi idősen, vagy egy rossz döntés kényszerpályáján mozogsz? Boldog vagy-e, vagy csak napról-napra aktuális örömökkel ámítod magad?
    </li>
    <li>
        A szabad döntés akadálya: ha túlzottan egyetlen életstílusban indultál el. A közvetlenül Istennek átadott – tehát tisztasági fogadalomban eltelt – élet legfőbb akadálya a szexuális önféltés, de ez a házasságodra is rá fogja nyomni a bélyeget!
    </li>
</ul>
<ol>
    <li>
        A hivatás
        <ol>
            <li>
                Szóval, ha kellenek szerzetesek, papok, akkor közülük miért ne lehetnél te magad az egyik? Induljunk ki ebből!
            </li>
            <li>
                Viszont semmilyen, az üdvösség szempontjából hiábavaló és ezáltal visszatartó tevékenységre nem kellenek emberek, ha mégis vannak, akik ilyesmivel foglalkoznak, akkor ők a történelem töltelékei.
            </li>
            <li>
                Annak szolgálatáért, ami a történelem és az emberiség élete számára a legfontosabb az örök üdvösség eléréséért, arra kell, hogy legyenek emberek.
                <ul>
                    <li>
                        Isten valamire mindenképpen hív. Nincs sok választásod, el kell kötelezned neki magad. Vagy így, vagy úgy. Ha egyházi hivatással, akkor tudod, miről mondasz le: szerelem, saját család, függetlenség, természetes élet. Ez az áldozati lét. Ha családi hivatásra hív, akkor csak nagycsalád jöhet szóba a terveidben, olyan helytállás és áldozat szintjén, mintha pap vagy szerzetes lennél.
                    </li>
                    <li>
                        Egy rossz döntés a másik oldalon sem tesz boldoggá. Isten általában ad jelzéseket, amelyek valóban jelszerűen szűkítik be az életedet, nehogy a boldogság illúziójával élj, és ez tegye tönkre az üdvösségedet. Tudunk ezekre példákat, soroljunk fel, osszunk meg a közösségben egymással néhányat!
                    </li>
                </ul>
            </li>
        </ol>
    </li>
</ol>
<ol start="2">
    <li>
        Párválasztás
        <ol>
            <li>
                Az életem nem a lelki hivatás és egy személy közt dől el, mert akkor ez úgy nézne ki, mintha Isten és egy ember közt vívódnék. Két hivatás közt vívódhatok. Rossz kiindulópont az egyéni boldogság kizárólagos szempontja, hiszen minden értelmes jövőkép Isten akaratának keresésében van. A párválasztáshoz a praktikus kérdés (korábban már felmerült): hogyan nézünk ki huszonöt, harminc év múlva egymás mellett? Mit jelent, hogy valaki hozzám való?
            </li>
            <li>
                A szerelem egyaránt a legfőbb garancia és a legmegtévesztőbb tényező. Szerelemből házasodni azt jelenti, hogy valóban a másikat önmagában véve akarom elfogadni és nem a vagyona, állása, népszerűsége, stb. miatt. Ugyanakkor szenvedélyes ragaszkodást is jelent, amely megingathatja a józanságunkat. A kérdés mindenképpen indokolt: Szerelmes leszek-e a másikba még negyedszázad után is, garantált lesz-e ettől a hűségem?
            </li>
            <li>
                Meddig várjunk a párválasztással? Igyekezz erre alkalmassá nevelni magad, méghozzá aszerint, ahogyan az ideális házasságot, családi életet elképzeled, mert most ez a feladatod!
            </li>
        </ol>
    </li>
</ol>
<ol start="3">
    <li>
        Pályaválasztás
    </li>
</ol>
<p>
    A kérdés az érvényesülés ambíciója és a küldetéstudat között dől el. Mit akar Isten kihozni az életemből, amivel előrébb lendíthetem az emberiség fejlődését, és amivel betölthetem a család iránti felelősség feladatát is. A válaszra nyilván tehetségeim, kedvem és lehetőségeim összjátékával vezet rá.
</p>
<p>
    Kérdések:
</p>
<ol>
    <li>
        Milyen önmegismerő praktikákat ajánlanátok egymásnak?
    </li>
    <li>
        Milyen vonásokat keresel a másikban, amelyek fontosak? A válaszok során kerüljük az általánosságokat!
    </li>
    <li>
        Hogyan teszed mérlegre a pályaválasztás esélyeit? Hogyan térképezed fel képességeidet, lehetőségeidet, ambícióidat?
    </li>
</ol>

