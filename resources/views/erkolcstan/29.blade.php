<p>
    <strong>
        „Megnyitotta értelmüket az írásokra…” Személyes életem Isten szava mellett
    </strong>
</p>
<p>
    <em>
        Izajás próféta könyvének 55. fejezetében olvassuk:”Amint az eső és a hó lehull az égből, és nem tér oda vissza, hanem megöntözi a földet, és termővé, gyümölcsözővé teszi, hogy magot adjon a magvetőnek és kenyeret az éhezőnek, éppen úgy lesz a szavammal is, amely ajkamról fakad. Nem tér vissza hozzám eredménytelenül, hanem végbeviszi akaratomat, és eléri, amiért küldtem”(10-15).
    </em>
</p>
<ol>
    <li>
        Isten Igéje
        <ol>
            <li>
                „Elvégzi feladatát”: felkínálkozik, kegyelmet közvetít, Istennel találkoztat.
            </li>
            <li>
                Jézus sorsát viseli, minthogy Ő Isten örök Igéje: „jel, amelynek ellentmondanak”, „a világosság a világba jött, de a sötétség nem fogta fel”
            </li>
            <li>
                Az elutasítók, akik mellett elmegy az élet lehetősége – ítéletet vonnak magukra, mert
                <ul>
                    <li>
                         Isten számon kéri az elutasítást, és a közönyt,
                    </li>
                    <li>
                        „Magukra vonnak ítéletet”, mert ez lenne számukra az egyetlen menekülési lehetőség.
                    </li>
                    <li>
                         Megfigyelhető, ahogy a nyár folyamán a különféle műemlék templomokba különféle célokkal térnek be az emberek. Van, aki pontosan tudja, ki várja bent, imádkozik, de azért szét is néz, meg is csodálja a szépségeket, van pedig, aki csak bámészkodik, semmibe véve az isteni jelenlétet. Az ilyen ember elsuhan egy nagy lehetőség, az Istennel való találkozás esélye mellett.
                    </li>
                    <li>
                        Az Isten igéjéhez még a templomba sem kell bemennünk, karnyújtásnyira van tőlünk, a polcunkon, a számítógépünkön.
                    </li>
                </ul>
            </li>
            <li>
                Gyakorlati megnyilvánulások
                <ol>
                    <li>
                        A szentmisében hallott olvasmány, szentlecke ne suhanjon el a fülem mellett! Legalább egy-egy gondolatot merítsek belőlük, esetleg nézzem meg előre őket!
                    </li>
                    <li>
                        A napi evangélium jöhet e-mailban ez lehet a legrendszeresebb mindennapi ige-élet. Csak azt olvassam el, amiről elmélkedek is, szánjak erre egy gondolatnyi, elhatározásnyi időt!
                    </li>
                </ol>
            </li>
        </ol>
    </li>
    <li>
        „Megnyitotta értelmüket…”
        <ol>
            <li>
                Lukács evangéliumának 24. fejezetében olvassuk, amint Jézus  így szólt tanítványaihoz: „Ezeket mondtam nektek, amikor még veletek voltam, hogy be kell teljesednie mindannak, amit rólam Mózes törvényében, a prófétákban és a zsoltárokban írtak. Ekkor megnyitotta értelmüket, hogy megértsék az Írásokat, s így folytatta: Meg van írva, hogy a Messiásnak szenvednie kell, és harmadnap fel kell támadnia a halálból. Nevében megtérést és bűnbocsánatot kell hirdetni minden népnek Jeruzsálemtől kezdve. Ti tanúi vagytok ezeknek. Én meg kiárasztom rátok Atyám ígéretét. Maradjatok a városban, míg fel nem öltitek a magasságból való erőt. Ezután kivezette őket Betánia közelébe, és kezét kitárva megáldotta őket. Áldás közben megvált tőlük, és fölemelkedett az égbe. Leborulva imádták, aztán nagy örömmel visszatértek Jeruzsálembe. Mindig a templomban voltak, és dicsőítették az Istent”(44-53).
            </li>
            <li>
                Az értelem megnyitása:
                <ul>
                    <li>
                        az Írásból kiemelem a súlypontokat, fontosság szerint, ezek az élet bölcsességének alappillérei,
                    </li>
                    <li>
                        a kinyilatkoztatásban megnyilvánuló harmónia, hogy a józan élettapasztalat igazolja az Írást, míg az Írás a helyes életszemléletet, amelyre megint csak az élettapasztalat tesz pecsétet: tehát élet és Írás kölcsönösen igazolják egymást.
                    </li>
                    <li>
                        A Jézus által megnyitott értelem nem egyszerű logikai okfejtés, hanem maga a kinyilatkoztató adja a kegyelmet a megértéshez is – az imádság légkörében.
                    </li>
                </ul>
            </li>
        </ol>
    </li>
    <li>
        Lelki feldolgozás
        <ol>
            <li>
                A bibliaolvasás mindig konkrét elhatározással, cselekvési programmal végződjön: mi velem Isten akarata? Az erről való elmélkedésben
                <ul>
                    <li>
                        nyissam fel életemben a fájó, sántító, hátráltató gócpontokat,
                    </li>
                    <li>
                        keressek rájuk megoldási kísérleteket az Úr tanácsai szerint.
                    </li>
                </ul>
            </li>
            <li>
                Semmilyen elmélkedés nem ad új igazságot: az Egyház tanítása alapvető.
            </li>
            <li>
                Élettapasztalatom tovább érlelődik a Biblia tanításának tükrében,
                <ul>
                    <li>
                        az alapvető bölcsességek alapján, ahogyan levonom egy-egy esemény tanulságait az örök távlatokban.
                    </li>
                    <li>
                        A Lélek általában a válságban mutatja meg igazi erejét, mint az első Pünkösdkor, amíg a tanítványok nem tudtak mit kezdeni Jézus missziós parancsával. A Lélek szerepe az életemben: Őelé tárok mindent, ami bennem még válságos.
                    </li>
                </ul>
            </li>
        </ol>
    </li>
</ol>
<p>
    Kérdések:
</p>
<ol>
    <li>
        Elfogadsz egy zsákbamacska lehetőséget, és már nincs visszaút. Ez áll benne: Vagy átalszol egy teljes napot, és ez egyszerűen kimarad az életedből, vagy kapsz egy lehetőséget, hogy egy másik ember testében ébredj és egy napot abban tölts. Választhatsz tulajdonságaival körülírt, vagy konkrét személyt.
    </li>
    <li>
        Van-e kedvenc bibliai idézeted, elmondhatod-e, hogy mikor, miben jelentett komoly kapaszkodót számodra, vagy egyáltalán hogyan került kiemelten a látóteredbe?
    </li>
</ol>