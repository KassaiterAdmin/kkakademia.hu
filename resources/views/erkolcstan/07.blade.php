<ol>
    <li>Teremtettségünk célja, alapjellege: a Szentháromság szeretet-életének megnyílása az emberek felé, hogy ennek a szeretetnek öröméért éljünk.
        <ol>
            <li>Isten saját képére és hasonlatosságára teremtette az embert – férfinak és nőnek. Istenben nincs testiség, ezért nincs nemiség sem, de a szeretet teljes önátadását a férfi és nő elkötelezett kapcsolatában lehet leginkább kibontakoztatni. (A tiszta barátságban ez úgy valósul meg, hogy szóba sem kerül sem a nemiség, sem az intézményesítés, ennek ellenére valóságos a hűség.</li>
            <li>„Szaporodjatok és sokasodjatok!” – teljesen függetlenül más természeti modellektől, amelyek azért minden emberi eltévelyedés során mérvadó példák lehetnek, az ember valóban a szeretetből fakadó teremtésre kap hivatást az élet továbbadásakor, ahogyan maga Isten teremtette a világot.</li>
            <li><strong>Az emberi nemiség szent, mert küldetése az Istentől kapott szeretet kinyilvánítására és az emberi élet továbbadására vonatkozik. Az emberi méltóság csak a nemiség tiszteletben tartásával valósítható meg!</strong></li>
            <li>„…mezítelenek voltak, de nem szégyellték magukat” – nincs még rosszra való hajlam, ezért nincs még késztetés a másikkal kapcsolatos visszaélésre, így senki sem érzi kiszolgáltatva magát.</li>
            <li>A bűnbeesés: a hamis öröm megosztása egymással, ami nem más, mint a cinkosság. Ez előbb utóbb ellenségessé teszi az embereket egymással szemben, mert kölcsönösen, sőt, egymást ösztönözve szakadtak el a szeretet forrásától, Istentől. Fügefalevelekből kötényt készítenek maguknak, mert érzik a kiszolgáltatottságot, hiszen mindkettejükben felmerült a rosszra való hajlam, hogy visszaéljenek egymásban azzal, ami alapvető különbség köztük, és elemi vonzást jelent egymás számára – a nemiséggel. Isten elől elrejtőzni a fa mögött – ez naivitás: ha én nem látom Istent, talán Ő sem lát engem, mert szégyellem a lázadásomat. Ez minden hitetlenség alapja.</li>
            <li>A szemérem csak a bűnbeesett emberek sajátsága. Olyan lelki adottság, amely elszakíthatatlan a személyiségtől. Nyilván nem titok senki előtt, hogy hogyan néz ki egy meztelen férfi vagy nő, ennek ellenére a másik ember elől eltakarjuk a testünket. Mi ennek a magyarázata? Az <strong><em>intimitás</em></strong> egy tökéletesen nem meghatározható fogalom, de valahol a test és lélek mezsgyéjén őrt áll a test méltósága felett.</li>
            <li>
                A szeméremérzet a pszichés fejlődésben megelőzi a nemi érettséget.
                <img src="img/abra1.png">
            </li>

        </ol>
    </li>
</ol>
<ol start="2">
    <li>Mit jelent a szemérmes élet?
        <ol>
            <li>Különböző kultúrák különféle módon élik át az intimitást, vallási, civilizációs, kulturális helyzetüknek megfelelően, de valamilyen szinten minden emberi lényben és együttélési formában jelen van a szeméremérzet. Az arab nők teljesen elfedett teste, az őserdei bennszülöttek csaknem teljes mezítelensége között nyilván nem a test elfedésének mértéke azonos, hanem hogy a nemséghez való viszonyban mindkettőben találunk valami külön emberi érzékenységet, amely az élet más területein, például a táplálkozásban vagy a pihenésben nem fedezhető fel. A szemérem mindegyik embercsoportban lelki eredetű adottság, éppoly különbözőek a megnyilvánulásai, mint a szintén lelki késztetésre kialakult, mégis kinyilatkoztatás nélküli vallásokban.</li>
            <li>A keresztény kultúra nem csupán a benső késztetésekre, hanem elsősorban a kinyilatkoztatásra hagyatkozik. Ezért az erogén zónák elfedése és ezek hangsúlyozásának kerülése válik a szemérem erkölcsi követelményévé.</li>
            <li>Nem magának a látványnak tiltása a fő szempont, hiszen nemeken belül nagyjából mindenki azonos módon néz ki, a fő érv: a bűn, a másikkal való visszaélés, vagy ennek vágya, tehát minden szemérmetlenségben jelen van a lázadás is.</li>
        </ol>
    </li>
</ol>
<p> </p>
<ol start="3">
    <li>Erkölcsi megfontolások
        <ol>
            <li>A szeméremmel kapcsolatos bűnök kiindulópontja: a visszaélés vágya - gondolattal, nézéssel, érintéssel, viselkedéssel egyaránt. <strong>Erkölcsi esetek:</strong></li>
            <li>A baráti körödből egy másik nemű társad ápoló egy olyan rendelőben, ahol szükséges vizsgálatot kell végezni rajtad, melyet neki kell előkészítenie. Ehhez le kell vetkőznöd előtte. Kéred-e, hogy adjanak másik ápolót, vagy ilyen esetben nem zavar ez a helyzet?</li>
            <li>Nyáron meglátogatsz egy veled azonos nemű barátodat, aki a nagy melegre való tekintettel ruha nélkül járkál és így fogad, így ül le beszélgetni veled. Többször láttátok már egymást sportolás utáni tisztálkodás, öltözködés kapcsán, ilyenkor teljesen zavartalanul viselkedtek egymás előtt. A szemérem azonban ízlésességgel is együtt jár. Megkérnéd-e most őt, hogy vegyen magára valamit? Ebből az esetből kiindulva bíráljunk el közösen egyéb felhozott példákat azonos neműek közti meztelenség eseteiben helyességük vagy helytelenségük szerint!</li>
            <li>Nem hívő csapatban kirándulsz, nem számítotok fürdésre, de elmentek egy nagyon vonzó, tiszta kis tó mellett, ahol mindkét nembeli társaid levetkőznek, hogy fürödjenek, felszerelés híján ruha nélkül. Gúny tárgya vagy, ha kimaradsz. Csatlakozol-e hozzájuk?</li>
            <li>Strandon megszólít egy festőművész, hogy képzőművészeti iskolát vezet és nagyon fontos lenne éppen a te alkatod aktmodellnek. A tanulók összetétele kiszámíthatatlan, ő viszont tisztességes órabért fizet. Elfogadod-e az ajánlatot, ha igen, milyen elvi megfontolások alapján? Más változatban: baráti körödből szólít meg ellentétes nemű társad, hogy versenymunkára készül, és nagyon alkalmas modell lennél, csak lehet, hogy még egy-két barátnője (barátja) is társulna a rajzhoz. Másként döntesz-e, mint az előző változatban, ha igen, miért?</li>
            <li>Ismeretterjesztő filmben kellene meztelenül szerepelned, vagy művészfilmben eljátszani meztelenséget vagy kifejezetten parázna (nem pornográf!) jelenetet, esetleg aktfotóhoz kellenél alkalmas modellnek, szintén művészi célra. Milyen szempontok szerint fogadnád el ezeket a felkéréseket vagy milyen megfontolásból utasítanád el őket? Az utóbbi esetben jobbnak látnád, ha egyáltalán, senkiről, sem filmen, sem képen nem készülnének ilyen felvételek? Láttál már olyan alkotást, amelyben ezek mégis szépnek, értékesnek bizonyultak, nélkülük szegényebb lenne az emberiség?</li>
            <li>Kérdezz rá egyéb példákra…</li>
        </ol>
    </li>
</ol>
<ol start="4">
    <li>Erkölcsi alaptételek a visszaélésről:
        <ol>
            <li>Mindig az vétkezik, aki visszaél, vagy aki erre konkrét alkalmat ad (nem annak kell szégyenkeznie, akit meglestek, hanem aki leskelődött, tapintott, erőszakoskodott, stb.).</li>
            <li>Önmagunk megmutatása is járhat nemi örömmel, de ez csak a megszentelt házasságban nem bűn. Ugyanakkor minden bűn (egészségügy, művészet, stb.), ahol a nemi örömöt jelentő mutogatás a cél.</li>
            <li>A szemérmetlen kíváncsiság fajtái: nézés, beszéd, megalázás.</li>
            <li>Természetesen lényeges különbség van az intim (alkalmas személlyel felvilágosításról, egészségről, érzelmekről folyó) és a szemérmetlen (kifejezetten ingerlő, vagy a nemiség méltóságát lejárató) beszélgetés között – <em>ezt is vitassuk meg!</em></li>
        </ol>
    </li>
</ol>