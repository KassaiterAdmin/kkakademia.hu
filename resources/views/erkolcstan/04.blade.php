<ol>
    <li>
        Az Úr napja
    </li>
</ol>
<p>
    Az Ószövetségben a szombatot ünnepelték, mert ez a teremtés beteljesülésének napja volt, amikor az Úr elégedetten megpihent. Az új teremtés napja a vasárnap – Jézus feltámadása új távlatot adott a világnak. Számunkra ez a nap a feltámadás megújítása lélekben.
</p>
<p>
    A „szolgai” munkától való mentesség – a szent nap kiemelése, melynek célja az Istenre találás, az egymásra találás, az önmagunkra találás.
</p>
<p>
    E visszavonulás, elcsendesedés, kikapcsolódás feladata, tartalma a teljes hét feldolgozása – a következő hét irányelveinek felállítása a
    <strong>
        <em>
            feltámadás fényében
        </em>
    </strong>
    .
</p>
<p>
     
</p>
<ol start="2">
    <li>
        A szentmiseáldozat tartalma
    </li>
</ol>
<p>
    A végtelen költözik közénk, időbeli létünkbe:
</p>
<ul>
    <li>
        az Utolsó vacsora,
    </li>
    <li>
        a Keresztáldozat,
    </li>
    <li>
        a Feltámadás - megjelenítése érdekében.
    </li>
</ul>
<p>
    „Ez az én Testem” – a test szó a Bibliában az emberre, az emberségre utal, Jézus, az Ige testté, azaz emberré lett és most ebből a tökéletes emberségből táplálja megromlott emberségünket, hogy az Ő mértéke szerint tökéletesedjünk. „Ez az én Vérem” – a vér kiontása életáldozatot jelent, életét adja értünk, isteni életével táplál, hogy saját életünket Istennek tetsző áldozattá avathassuk.
</p>
<p>
    Az áldozat természete (Ábrahám Izsákról való lemondásával önmagánál is többről mond le. Izsák ugyan megmenekül, de ő odaadta önmagát Istennek. Melkizedek kenyeret, azaz a mindennapi életfeltétel jelképét és bort, azaz a győzelmi ünnep italát áldozza fel, elismerve, hogy amit ezek a táplálékok az életben jelentenek, az mind Istentől van. A bárány Ábel áldozata, melynek ő lép a helyébe saját életével, az Egyiptomból való szabadulás áldozata, melynek vére oltalom a választottak hajlékain. Jézus-önmagát adja áldozatul, minden eddigit beteljesítő engesztelésként.
</p>
<p>
    Az újszövetségi ember áldozatának tartalma: önmagunk feláldozása Krisztus áldozatában.
</p>
<ol start="3">
    <li>
        Az én áldozatom
    </li>
</ol>
<p>
    A sokféle nemes igyekezet földi célokért – még nem áldozat.
</p>
<p>
    Ugyancsak lehet sokféle lelkes igyekezetünk csak Jézus ügyéért – valami ebből is hiányzik.
</p>
<p>
    A megszentelő kegyelem – Istentől jött tisztaság, az Istennel való kiengesztelődöttség (a gyónásban) – ez az alapja annak az emberi önátadásnak, melyben helyes célokért való igyekezetem is megszentelődik, a Jézus ügyéért való lelkesedésem is megfelelő tettekkel válik tartalmassá.
</p>
<p>
    Az áldozatban mindent átadok – amit vállalok, amiről lemondok, az érdemeket, eredményeket átruházom Istenre
    <em>
        .
    </em>
    A Kolosszei levél 1,24-ben olvassuk Szent Pál őszinte önvallomásának szavait:
    <em>
        „Örömmel szenvedek értetek, és testemben kiegészítem, ami Krisztus szenvedéséből hiányzik, testének, az Egyháznak javára”.
    </em>
</p>
<ol start="4">
    <li>
        Részvétel a szentmisén
    </li>
</ol>
<p>
    Ráhangolódás – egész héten várom, gondolok rá. Előző este rákészülök, pl. megtervezem a gyónásomat, előre megnézem az evangéliumot…stb.
</p>
<p>
    Időben érkezem a templomba, lehetőleg néhány perccel előbb. Imádsággal készülök. Ha ministráns vagyok, a templomon keresztül érkezzek, ne a sekrestyeajtón, és néhány percet töltsek imában az Oltáriszentség előtt! A bűnbánati liturgiát komolyan veszem – újrakezdésként.
</p>
<p>
    Az Ige befogadásának módja, akár az egyéni Biblia-olvasásnál: figyelem a Szentlélektől nekem szánt mondatot és magammal viszem.
</p>
<p>
    A felajánlásnál odaadom lélekben, amit erre összegyűjtöttem magamban egész héten: megbántottságomat, csalódásaimat, igyekezeteimet, a kísértésekben való helytállásomat, lemondásaimat, stb.
</p>
<p>
    Előre tudom, mit akarok mondani Jézusnak az áldozás pillanataiban, mert egy ideje tervezgettem e nagy találkozás párbeszédét.
</p>
<p>
    Az áldás: szentelmény. Annak mértéke szerint hat rám, ahogyan elmélyedek benne, ezért komolyan veszem, hagyom, hogy távozás előtt lélekben még egyszer felemeljen.
</p>
<p>
    Kérdések:
</p>
<ol>
    <li>
        Melyik a szentmise legkedvesebb része számodra, mire figyelsz különösen is?
    </li>
    <li>
        Milyen liturgikus élmény-emléked van, ami személyesen megérintett?
    </li>
    <li>
        Mivel nem tudsz mit kezdeni, mi zavar a szentmisén?
    </li>
</ol>
<div>
     
</div>

