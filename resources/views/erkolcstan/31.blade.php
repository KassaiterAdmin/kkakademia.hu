<p>Izajás prófétától halljuk, könyvének 3. fejezetében: <em>„Ha azt mondom a gonosznak: Meghalsz, s te nem figyelmezteted, nem beszélsz neki, hogy letérítsd a gonoszt gonosz útjáról, hogy így életben maradjon, a gonosz meghal a bűne miatt, de vérét tőled kérem számon. Ha azonban figyelmezteted a gonoszt, és mégsem szakít gonoszságával és gonosz útjával, akkor meghal a bűne miatt, te ellenben megmented életedet”</em>(18-19).</p>
<p>…</p>
<p>Máté evangéliumának 10. fejezetében pedig ez áll: <em>„Azokat, akik megvallanak engem az emberek előtt, én is megvallom majd mennyei Atyám előtt. De aki megtagad az emberek előtt, azt én is megtagadom mennyei Atyám előtt”</em>(32-33).</p>
<p> </p>
<ol>
    <li>A tanúság <strong>forrása</strong> én magam vagyok és a bennem élő Krisztus
        <ol>
            <li>Az elsődleges közvetítő közeg a <strong>hit élménye</strong>, amely személyes, felemelő átérzése annak, hogy tudatosodott bennem a természetfeletti világ szerető személyessége, átéltem azt, ahogyan Krisztus mutatta be igazi természete szerint Istent: Ő számomra Atya. A hit magasabb rendű képesség, mint maga a bizonyosság, mert egy olyan kockáztató magatartás él benne, amelyre az ember képes ráépíteni egész életvitelét, életformáját. Mindezt a hit mélyén húzódó, személyes szeretet teszi lehetővé, amely a hitet élményszerűvé teszi.</li>
            <li>Az <strong>igazságélmény</strong> aszerint alakul ki, ahogy a kinyilatkoztatás megérintette bennem legmélyebb, legtisztább vágyaimat. Ennek megvallása persze csak akkor lehetséges, ha a hitigazságok fejlődnek bennem – őszinte érdeklődésem, önmagam folyamatos továbbképzése által.</li>
            <li>A <strong>tisztaságélmény</strong> a visszaszerzett, vagy küzdelmesen megtartott ártatlanság felemelő öröme, amely valamilyen áldozatban válik igazivá.
                <p><em>Az egyik vidéki iskola ún. „életmódtábort” szervezett súlyosan hátrányos helyzetű gyerekeknek, akik közül többen először élték át, mit jelent fürdés után lefeküdni, tiszta, vetett ágyban aludni, reggel friss ruhát felvenni. Az egyik kisfiú órákon át állt a zuhany alatt, mert élvezte, hogy egész testét egyszerre éri a megtisztító és tovacsorgó víz.</em></p>
                <p><em>Fiatalok sokszor fogalmazzák meg a katolikus hittel kapcsolatban legfontosabb kételyüket: annyiféle hit és vallás van, miért éppen a mi hitünk az egyetlen, amelyhez ragaszkodnunk kéne?(Ezzel a kétellyel pedig természetesen fel is mentik magukat a vallási előírások alól). Amikor a fent felvázolt <strong>hármas élmény</strong> megszületik és egyszerre van jelen bennünk, akkor éljük át, hogy mit jelent a teljes Krisztust követni, Istent atyánkként imádni, az igazságot a lehető legteljesebb kinyilatkoztatás szerint megismerni, és a tisztaságot a feloldozás és jóra törekvés által egész lényünkkel átélni. </em></p>
            </li>
        </ol>
    </li>
</ol>
<ol start="2">
    <li>A tanúság <strong>iránya</strong> a szeretett személy…
        <ol>
            <li>…vagy azért, mert <strong>barát</strong>, és fontos számomra a sorsa. Ezért megosztom vele életem legfontosabb kincsét, a hitet, melytől én magam is örök sorsom beteljesedését várom.</li>
            <li>…vagy mert <strong>fogékony rá</strong>, ezért nem szalasztom el a lehetőséget, hogy átadhassam neki.</li>
            <li>…vagy mert szembetűnően nagyon nagy <strong>szüksége van rá</strong>, akár szerencsétlen körülményei, akár személyes válsága miatt. Ilyenkor a hit fontos mentőöv, amely először is a nem belőle kiinduló önbizalommal gyógyít: Isten szereti őt, számon tartja és számít rá.</li>
            <li>…vagy mert <strong>alkalmam nyílik rá</strong> – bárkivel szemben, aki mellet egy váratlan esemény, vagy a beszélgetés arra kanyarodása lehetővé teszi, hogy az élet végső dolgairól beszéljünk minden erőltetettség nélkül.</li>
        </ol>
    </li>
</ol>
<p> </p>
<ol start="3">
    <li>A tanúságtétel módszertana
        <ol>
            <li>Mindenféle agitálás nélkül is felhívhatom a figyelmet hitemre a következetes, valamilyen <strong>jó szokásban</strong> való kitartással, vagy valamilyen rossztól való tartózkodással. Kézenfekvő példa a sajnos általánosságban elterjedt ocsmány beszéd, amelynek már nem a használata, hanem éppen a következetes elkerülése, amely egy magasabb igényszintre utal. Ha bárki rákérdez a kivételes stílusra, el lehet mondani, hogy az életstílusom magasabb rendű követelmények szerint alakul és az számomra páratlan élmény.  </li>
            <li>Események, élmények, <strong>derűs beszámolók</strong> során, könyv vagy filmajánlatok megosztásával a hovatartozásom is megosztható.</li>
            <li>Ha rákérdeznek, <strong>fogalmazzam meg</strong> egyszerűen, ütősen és nagyon személyesen, de hittani szempontból pontosan, hogy ki nekem Krisztus?</li>
            <li><strong>Krisztus nyomai</strong> az életemben, a vele kapcsolatos emlékek, eredmények, élmények előjöhetnek egy-egy meghittebb beszélgetés során, ilyenkor mélyebb nyomot is hagynak a másikban.</li>
            <li>„Jöjj és nézd meg magad!” – mondja Fülöp Natanaelnek János evangéliumában és elviszi őt Jézushoz. A tanúságtétel egy pontján elkerülhetetlenné válik a másik <strong>bevezetése a közösségbe, </strong>ahol már nem csak az elméleti, hanem a köztünk élő Krisztussal találkozhat. Vigyázzunk rá, hogy nem feltétlenül a vasárnapi szentmisével, az ifjúsági hittannal, vagy olyan, hitéletben már jártas fiatalok gyakorlatával kell kezdeni az érdeklődő kívülállók bevonását, ami nekik első tapasztalatként még sok. Kezdetben inkább a közelítő lépésekre helyezzük a hangsúlyt: a közös sportra, teázásra, játékra, ahol hívő fiatalokkal találkoznak, akiknek a mindennapi kikapcsolódás során megtapasztalt közösségi stílusuk megragadhatja az újonnan érkezettet.</li>
        </ol>
    </li>
</ol>
<p> </p>
<p><strong>Kérdések:</strong></p>
<p>Barátoddal jöttök hazafelé egy meglehetősen nehéz nap után, autóval az országúton. Ő elkezd viccelődni, nem figyel eléggé és szembe jön egy kanyarban egy másik autó. A balesetben meghal a másik autó sofőrje, egy háromgyerekes apa, aki egyedül ült a kocsiban. Magyarázható úgy is az eset, hogy ő volt a hibás és te vagy az egyedüli tanú. Ha mented a barátodat, hatalmas pénzbírsággal sújtják az özvegyet és persze a családot. Ha nem mented, akkor viszont őt lecsukják és neki is három gyermeke van.</p>
<p>Újabb kérdés a szeméremről. Ismét egy háromgyermekes családapa(anya) a barátod. Egy bebukott és eladósodott vállalkozás felszámolása során már árverezik a házukat, nincstelenekké lesznek, a gyerekek esetleg állami gondozásba kerülnek. Az egyik gazdag ismerős azt mondja, mindent kiegyenlít, meg sem érzi, de te nagyon tetszel neki, ha a barátod kedvéért egy alkalommal minden kívánságát teljesíted, elfelejthetik a teljes adósságot. Mit válaszolsz? Változtat-e a helyzeten, ha a gazdag személy veled azonos nemű? Kemény, de reális helyzet.</p>